---
title: Mistrz czeka na światło
date: 2019-01-05
lead_image: ND_20180421_135944_4599_001.jpg
---

Weekendowy wypad do Kolonii. Mamy za sobą już intensywne zwiedzanie Centrum Szkolenia Astronautów, przyszedł więc czas na miejski spacer po centrum. Wysiadamy tuż przy Katedrze Św. Piotra i Najświętszej Marii Panny. Gotycki monument zapiera dech w piersiach, ilość drobnych elementów, ogrom ludzkiej pracy --- no nie da się tego ot tak po prostu sfotografować i pójść dalej. Kasia --- zachwycona. Byłem tu osiem lat wcześniej --- wtedy --- piaskowa czerń katedry była jak wielki czarny słup wyrastający z zimowej scenerii miasta. Teraz --- biało-żółty piaskowiec wydziera mozolnie swój blask, dzięki wieloletniej i żmudnej konserwacji.

Wyciągam aparat z torby.

## Amator martwi się o sprzęt.

W jednej chwili orientuję się, że nie jest po mojej myśli. Przypominam sobie jak się pakowałem na wyjazd, jakoś tak rutynowo chyba, wydawało mi się więc, że mam ze sobą standard. 35mm, 85mm. Długo się wtedy nie zastanawiałem: będzie mi potrzebna trzydziestka piątka i, możliwe że, osiemdziesiąt pięć. Wyciągnąłem więc z torby pięćdziesiątkę i odstawiłem na półkę. Zapakowany? No to w drogę! Teraz wiem, że nie mam trzydziestki piątki ze sobą, a wpięta jest pięćdziesiątka. Spada na mnie żal tak wielki o te wszystkie ujęcia, które zobaczę, a których bez trzydziestki piątki nie zrobię, jakbym już na starcie wyścigu przegrał, bo nie zawiązałem butów i nie odrobię strat do czołówki. Pięćdziesiątka to jedno z najrzadziej używanych przeze mnie szkieł, trochę może niedocenione, na leciwym D300s jest to efektywnie obiektyw bardziej portretowy, jakieś siedemdziesiąt pięć milimetrów. W każdym razie --- niezbyt szeroko. Oglądam się z wewnętrznym grymasem --- eh, nieocenione szkło zostało tysiąc kilometrów stąd. 

## Profesjonalista martwi się o pieniądze.

Tuż przy Katedrze znajduje się sklep foto. Czyżby ktoś zwęszył tutaj interes na armiach japońskich turystów? Albo --- super oferty dla takich gapowiczów jak ja? Na wystawie --- 35mm 1.8DX. 

W zasadzie --- tak sobie szybko liczę --- czemu w sumie nie kupić zapasowego szkła? Wysłużona trzydziestka piątka mogłaby dostać jakiś backup. 

Przypominam sobie wtedy jeden obrazek znaleziony w internetach. Karcę się wewnętrznie i podnoszę głowę. Mam w ręku to, co mam --- i musi mi to wystarczyć. To profesjonalista martwi się o pieniądze, ja na fotografii nie zarabiam, mam z niej frajdę i tyle --- orientuję się, że ta druga trzydziestka piątka nie jest mi w ogóle potrzebna.

## A mistrz...

Kilka godzin zwiedzania później stoimy przed Katedrą i wpadam na pomysł wspólnego zdjęcia. Tym razem bierzemy iPhone'a. Zdjęć cała masa, w końcu nie tak łatwo sfotografować czwórkę ludzi na tle Katedry, ciągle ktoś przełazi, ktoś ziewa, a ktoś kręci głową i wystawia język. Kątem oka dostrzegam grupkę dziewczyn w trakcie dnia panieńskiego. Gdzieś mignęły mi już przed wejściem do Katedry, akcja taka, że mają nawet swojego fotografa. 

Jeszcze w czasach, kiedy fotografowałem bardziej intensywnie, wykształciłem w sobie zasadę, żeby przywieźć z wyjazdu, sesji zdjęciowej chociaż jedno dobre zdjęcie. Póki nie widziałem na podglądzie dobrego zdjęcia, czegoś co mnie zadowoli, póki nie wiedziałem, że mam to jedno dobre ujęcie --- to tak jakby pozostały materiał nie istniał. Może to można nazwać czekaniem na światło, może jest to bardziej szukanie światła niż czekanie na nie, a może próba pokazania czegoś, czego beze mnie, bez tego konkretnego zdjęcia, nikt by więcej nie zobaczył. Czasem potrzeba kilku tysięcy klatek pod rząd, czasem wystarczy jedna.

Stoimy więc na tle Katedry. Przed nami te dziewczyny z panieńskiego ustawiają się do wspólnego zdjęcia.

## ...czeka na światło.

Kiedy przychodzi światło to masz tylko dwie sekundy. Wyciągnij aparat z torby. Włącz go, ustaw czas i źrenicę, wyostrz. Dwie sekundy to strasznie dużo czasu. 

Opada lustro. 