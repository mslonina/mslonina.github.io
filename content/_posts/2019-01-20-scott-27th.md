---
lead_image: ND_20170824_145356_2560_001.jpg
date: 2019-01-20
title: Scott, 27th
---

Jest dwudziesty siódmy Scotta czasu księżycowego, mniej więcej połowa symulacji Lunar Expedition 1. Siedzimy w ciemnym habitacie, od kilku godzin nie mamy stałego zasilania. Zapasowy UPS podtrzymuje resztkami sił najważniejsze podsystemy habitatu. Grzegorz Ambroszkiewicz (inżynier biomedyczny misji) kończy właśnie codzienny raport...

Tego dnia mieliśmy z Grzegorzem *rutynowy* spacer EVA (Extra Vehicular Activity), po którym utknęliśmy w śluzie --- awaria zasilania zastała nas w połowie procedury dekontaminacji. Umówiliśmy się, że każdy spacer kosmiczny rozpoczyna się i kończy piętnastominutowym pobytem w śluzie, i staramy się nie naruszać tej procedury. Kilka minut przed jej końcem, habitat traci całkowicie zasilanie. Jesteśmy kompletnie odcięci. My --- w śluzie, reszta załogi --- po drugiej stronie włazu. 

W tej sytuacji, mieliśmy okazję wypracować procedurę awaryjną nie przewidzianą w manualu misji --- odważną akcją dowódcy, Piotrka Konorskiego udało się zapakować UPS do śluzy i dokończyć dekontaminację. *Przeżyliśmy*. W tym czasie udało się częściowo przywrócić zasilanie w habitacie. Po obiedzie, wróciliśmy do swoich zadań.

To najlepszy z dotychczasowych portretów, jakie udało mi się zrobić. Ponowny brak zasilania, noc w środku księżycowego dnia. Jedyny prąd jaki nam został to baterie w laptopach, powerbanki i czołówki. Grzesiek właśnie pisze codzienny raport, światło ekranu oświetla jego twarz...

Idealnie.

